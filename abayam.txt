விரியன் பாம்பு அல்லது சுருட்டை விரியன் பாம்புகளின் விஷத்தால் ஏற்படும் கோளாறுகள் வேறு விதமானவை. சிராய்ந்து போன கடிவாயில் வீக்கம் தோன்றுவதுடன் தாங்க முடியாத வலியும் ஏற்படும். கடிவாயிலிருந்து வீக்கம் மற்றப் பாகங்களுக்குப் பரவும்; வாந்தி ஏற்படுவதுடன் வியர்த்துக் கொட்டும். ஆனால் விரியன் பாம்பு கடித்தால் எவ்விதமான இழுப்பும் ஏற்படாது. கடிவாயிலிருந்து இரத்தம் கசியும். தப்பிப் பிழைத்தால் சில நாட்கள் வரை கடிவாயிலிருந்து இரத்தம் கசிந்து கொண்டே இருக்கும். விரியன் பாம்பின் விஷம் வெகு சீக்கிரத்தில் இரத்தத்தை முறித்து விடுகிறது. அத்துடன் இருதயத் துடிப்பும் நின்று விடும். விரியன் பாம்புக் கடியினால் சில மணி நேரத்திலோ அல்லது ஒன்று அல்லது இரண்டு வாரங்களிலோ இறந்து போக நேரிடும். 

கட்டுவிரியன் விஷத்தால் ஏற்படும் அறிகுறிகள் ஏறக்குறைய நல்ல பாம்புக்கடியால் ஏற்படும் அறிகுறிகளைப் போலவே இருக்கும். அதுவன்றி கடுமையான வயிற்று வலியும் ஏற்படும். இது கட்டுவிரியன் கடித்தால் ஏற்படும் முக்கிய அறிகுறி.

கடற் பாம்புகளின் விஷமும் நல்ல பாம்பின் விஷத்தைப் போன்றது. ஆனால் அவை கடித்தால் சிறிதளவு விஷம் தான் உள்ளே செலுத்தப்படுகிறது. அதனால் இந்த விஷத்தின் கோளாறுகள் உடனே தோன்றுவதில்லை. 

முதலுதவியும், சிகிச்சையும்

அதிர்ஷ்டவசமாக இப்பொழுது விஷப் பாம்பு கடித்தவர்களை நான்கு அல்லது ஐந்து மணி நேரத்திற்குள் ஆஸ்பத்திரிக்குக் கொண்டு போனால் அவர்களைப் பிழைக்க வைக்கலாம். அதற்கு முன்பு விஷம் ஏறி உடலில் பரவாமல் இருக்கும் பொருட்டுக் கடிவாய்க்குச் சற்று மேலே கயிற்றினாலோ அல்லது ஒரு துணியினாலோ இறுகக் கட்டவேண்டும். இரத்த ஓட்டம் முற்றிலும் தடைபடாமலிருக்கும் பொருட்டு 20 நிமிடங்களுக்கு ஒரு முறை அந்தக் கட்டைச் சற்றுத் தளர்த்திவிட வேண்டும். உடனே டாக்டரைத் தருவிக்கவேண்டும். அல்லது கடியுண்டவரை ஆஸ்பத்தரிக்கு எடுத்துச் செல்லவேண்டும். இரண்டு அல்லது மூன்று மணி நேரத்திற்குள் டாக்டரின் உதவி கிடைக்குமானால் சிகிச்சை செய்யும் பொறுப்பை வைத்தியரிடமே விட்டு விடுவது நல்லது. டாக்டர்கள் விஷத்தை முறிக்க "ஊசி போடுவார்கள்". இந்த ஊசி மருந்து விஷத்தை முறிப்பதுடன் அதனால் ஏற்படும் கோளாறுகளையும் தடுத்து உயிரைக் காப்பாற்றுகிறது. கடித்த பாம்பைத் தேடிக் கொன்றிருந்தால் கூடுமான வரையில் அதை முழுதாகவோ அல்லது அதன் தலையை மாத்திரம் வெட்டி எடுத்து வைத்திருந்தோ டாக்டருக்குக் காட்டவேண்டும். அதிலிருந்து கடித்தது விஷப் பாம்பா இல்லையா என்றும், விஷப் பாம்பானால் எந்த விதமான விஷப்பாம்பு என்றும் டாக்டர் தெரிந்து கொள்ள முடியும். 

டாக்டரின் உதவி கிடைப்பதற்குத் தாமதமாகும் என்று தோன்றினால், ஒரு கூர்மையான பேனாக்கத்தியைக் கொதிக்கும் தண்ணீரில் பத்து அல்லது பதினைந்து நிமிடங்கள் வரை வைத்திருக்கவேண்டும். பிறகு அந்தக் கத்தியினால் கடிவாயில் சுமார் கால் அல்லது அரை அங்குல ஆழத்தில் இரண்டு அல்லது மூன்று கீறுகள் கீற வேண்டும். கடிவாயைச் சுற்றியிருக்கும் பாகத்தைக் கையினால் அமுக்கிக் கடிவாய்க்கு அருகில் உள்ள எல்லா இரத்தத்தையும் வெளிப்படுத்த வேண்டும். கடிபட்டவர்கள் சோர்வு தோன்றி தூங்கிவிடாமல் இருக்கும் பொருட்டு காப்பி அல்லது டீ போன்ற சூடான பானங்கள் கொடுக்க வேண்டும். இவ்விதம் முதல் உதவி செய்த பிறகும் அசட்டையாக இல்லாமல் டாக்டரிடம் காட்டுவது அவசியம்.

சில வகை விஷப்பாம்புகளில் ஒரே வகையைச் சேர்ந்த பாம்புகள் ஒன்றை ஒன்று தீண்டினால் அவை இரண்டுமே இறந்து போகுமென்று சொல்லப்படுகிறது. அதுவன்றி ஒரு விஷப்பாம்பு தற்செயலாகத் தன்னைத் தானே தீண்டிக் கொண்டாலும் அது இறந்து போகும் என்று சொல்லப்படுகிறது. இதற்கு ஆதாரங்கள் உள்ளன. 

விஷத்தின் உபயோகங்கள்

சாதாரணமாக நமது உடம்பில் ஒரு காயம் ஏற்படும்போது அதன் வழியாக வெளிப்படும் இரத்தம் சீக்கிரம் உறைந்து போகும். அதனால் இரத்தக் குழாய்கள் அடைக்கப்பட்டு அதிக இரத்த சேதம் ஏற்படாமல் காக்கப்படுகிறது. ஆனால் சிலருக்கு எந்த விதமான காயம் ஏற்பட்டாலும் இரத்தம் உறைந்து போகாமல் ஏராளமான இரத்தச் சேதம் ஏற்படும். இது அவ்வப்போது தோன்றும் ஒரு பரம்பரை வியாதி. அது போலவே சிலருக்கு "ஆபரேஷன்" செய்யும் போது இவ்விதம் இரத்தச் சேதம் ஏற்படுவதுண்டு. ஆனால் இது ஒரு வியாதி அல்ல. இப்படிப் பட்டவர்களுக்கு பாம்பின் விஷம் தகுந்த அளவில் ஊசிமூலம் உள்ளே செலுத்தப் பட்டால் இரத்தச் சேதம் தடைபடுகிறது. இப்பொழுது சில பாம்புகளின் விஷங்கள் குஷ்டநோய், புற்றுநோய், காசம், கீல்வாதம், காக்கை வலிப்பு போன்ற நோய்களுக்கு மருந்தாக உபயோகப் படுத்தப்படுகின்றன. உயிரைக் கொள்ளை கொள்ளும் பாம்புகளின் விஷம், உயிரைக் காப்பதற்கும் உபயோகப்படுவது இயற்கையின் விபரீதங்களில் ஒன்றுதான். 

சில முக்கிய பாம்புகள்
விஷமற்ற பாம்புகள்

மலைப்பாம்பு 

பாம்புகள் எல்லாவற்றிலும் பெரியது மலைப்பாம்புதான். (படம் 2). இது சாதாரணமாக இருபது அல்லது இருபத்தைந்து அடி நீளம் வரை வளரும். ஆனால் மலைப்பாம்புகளில் ஒன்று 33 அடி நீளம் இருந்ததாம். இப்பாம்புகள், நீளத்தையும் வயதையும் பொருத்து சுமார் 30 முதல் 80 வீசை எடை வரை இருக்கும். சாதாரணமாக இவை அடர்ந்த காடுகளில், மரங்களில் வசிக்கின்றன. மலைப்பாம்பு மான், பன்றி, குரங்கு முதலிய பிராணிகளைப் பிடித்துத் தின்னும். உயிருள்ள பிராணி ஒன்று அகப்பட்டால், நொடிப் பொழுதில் அதைத் தன் உடலால் சுற்றி வளைத்துக் கொண்டு மூச்சுவிட முடியாமல் நெரிக்கும். குற்றுயிராக இருக்கும் போதே இரையை முழுதாகவே விழுங்கிவிடும். மலைப்பாம்பு ஒரு முறை வையிறாரத் தின்றுவிட்டால் பல மாதங்கள் வரை இரை அகப்படாவிட்டாலும் சமாளித்துக் கொள்ளும். மலைப்பாம்பு விஷப் பாம்பு அல்ல. இவை முட்டையிட்டுக் குஞ்சு பொறிக்கின்றன. ஒவ்வொரு தடவையும் தாய்ப்பாம்பு சுமார் 5 முதல் 100 முட்டைகள் வரை இடும். அவ்வப்போது முட்டைகளைத் தன் உடலின் சுருள்களுக்குள் பாதுகாத்து அடை காக்கும். இவை சுமார் பதினைந்து வருடங்களில் முழு வளர்ச்சி அடைகின்றன. இப்பாம்புகள் தண்ணீரில் சுலபமாக நீந்தும். மலைப்பாம்பு சிறுவர்களைச் சுலபமாக விழுங்கும் என்பதற்குப் பல ஆதாரங்கள் உள்ளன. ஆனால் அது நன்றாக வளர்ந்த மனிதனை விழுங்க முடியாது என்று கருதப்படுகிறது. மலைப்பாம்புகளைப் பர்மா, ஆப்பிரிக்கா போன்ற சில நாடுகளில் பல விதமாகச் சமைத்துச் சாப்பிடுகிறார்கல். மலைப்பாம்புகள் சாதாரணமாக பதினைந்து அல்லது இருபது வருடங்கள் வரை வசிக்கும்.

இருதலைமணியனும் மண்ணுளிப்பாம்பும்

சில சமயம் பாம்பாட்டிகள் இருதலை மணியன் என்ற பாம்பை வீதிகளில் கொண்டுவருவதுண்டு. இது கறுப்பாகவோ அல்லது காப்பித் தூள் நிறமாகவோ இருக்கும். ( படம் 3 ). இதன் தலையும் வாலும் மொட்டையாக இருப்பதால் சட்டென்று எது தலை எது வால் என்று சொல்ல முடியாது. இது சுமார் மூன்று அல்லது நான்கு அடி நீளமிருக்கும். இந்த இனத்தை சேர்ந்த மற்றொரு பாம்பு ஏறக்குறைய இரு தலை மணியனைப் போலவே இருக்கும். இதற்கு மண்ணுளிப்பாம்பு என்று பெயர். இது பழுப்பு நிறமாகவோ அல்லது மாநிறமாகவோ இருக்கும் (படம் 4). மண்ணுளிப் பாம்பு இரண்டு அல்லது இரண்டரை அடி நீளம்தான் இருக்கும். இவை இரண்டும் சாதாரணமாக, வனாந்திரப் பிரதேசங்களில், மண்ணுக்குள், பொந்துகளில் வசிக்கின்றன. எலி, சுண்டெலி போன்ற பிராணிகளே இவைகளின் உணவு. இவை இரண்டும் மலைப்பாம்புகளுடன் நெருங்கிய உறவு கொண்டவை. ஆனால் மண்ணுளிப் பாம்பு மாத்திரம் முட்டையிடுவதற்குப் பதிலாகக் குட்டி போடுகிறது. இவை இரண்டும் விஷமற்றவை. இந்தப் பாம்புகளைப் பற்றிப் பல நம்பிக்கைகள் நிலவி வருகின்றன.  இவைகளைத் தொடுவதால் குஷ்ட நோய் வருமின்பது ஒன்று. இருதலை மணியனுக்கு ஒரு நுனி ஆறு மாதம் வரைத் தலையாகவும், அடுத்த ஆறு மாதம் அதே நுனி வாலாகவும் இருக்கும் என்பது மற்றொரு நம்பிக்கை. இவை வெறும் கட்டுக்கதைகள்.

தண்ணீர்ப் பாம்புகள்

தண்ணீர்ப் பாம்பு "கல்யாணிக் குட்டி" என்றும், "தண்ணீர்ச் சாரை" என்றும் அழைக்கப்படுகிறது. இது இரண்டு முதல் நான்கடி நீளம் வரை வளரும். இவைகளைச் சுலபமாக அடையாளம் கண்டு கொள்ளலாம். இப்பாம்புகளின் செதில்கள் ஒவ்வொன்றிலும் நடுவில் ஒரு வரம்பு இருக்கும். இவை நீரில் வசிக்கும் மீன், தவளை போன்ற பிராணிகளைத் தின்று வாழ்கின்றன. சாதாரணமாக இவை பகலிலேயே அதிகமாகச் சஞ்சரிக்கின்றன. இவை விஷப்பாம்புகள் அல்ல. இருந்தாலும் இவை விஷப் பாம்புகளைப் போல நடித்து எதிரிகளைப் பயமுறுத்தி அவைகளிடமிருந்து தப்பித்துக் கொள்கின்றன. தண்ணீர்ப் பாம்புகளில் ஒரு வகை, நல்ல பாம்பைப் போல படம் எடுத்து ஆடும். இந்தப் படம் மிகச் சிறியதாக இருக்கும். ஆனால் நல்ல பாம்பிற்கு உள்ள மற்ற அடையாளங்கள் எவையும் இதற்குக் கிடையாது. பெண் தண்ணீர்ப் பாம்பு ஒவ்வொரு தடவையும் 5 முதல் 60 முட்டைகள் வரை இடும். இப்பாம்புகள் பொதுவாக நெல் வயல்களிலும், குளங்குட்டைகளிலும் வாழ்கின்றன.

வழலைப் பாம்பு

இது "சுவர்ப் பாம்பு" என்றும் அழைக்கப்படுகிறது. இது விஷமற்றது. இருந்த போதிலும் நன்றாகத் தெரிந்து கொள்ள வேண்டும். ஏனென்றால் இது பார்வைக்கு ஏறக்குறைய கட்டுவிரியனைப் போலவே இருக்கும். சுமார் இரண்டு அல்லது இரண்டரை அடி நீளமுள்ள இந்தப் பாம்பின் உடல் பழுப்பு நிறமானது. அதன் உடலில் மஞ்சள் அல்லது வெள்ளை நிறமான கட்டுகள் காணப்படும். முதல் கட்டு கழுத்திலேயே காணப்படும். இது தெளிவாகத் தெரியும். பின்னால் போகப் போக இக்கட்டுகள் மங்கலாகத் தோன்றும் ( படம் 5 ). ஆனால் கட்டுவிரியன் பாம்பின் உடம்பில் இந்த மாதிரிக் கட்டுகள் இதற்கு நேர்மாறாக இருக்கும். பக்கம் 43 பார்க்க. இப்பாம்பு சாதாரணமாக வீடுகளுக்கு அருகிலேயே வசிக்கும். இவை ஓணான், அரணை, எலி முதலியவற்றைத் தின்னும். இவையும் முட்டையிட்டுக் குஞ்சு பொறிப்பவையே.

சாரைப் பாம்பு

பார்ப்பதற்கு நாகராஜனைப் போலவே இருக்கும். ஆனால் இது விஷப்பாம்பு அல்ல. சாதாரணமாகச் சாரைப்பாம்பு தவிட்டு நிறமாகவோ அல்லது கறும்பச்சை நிறமாகவோ இருக்கும். வயிறு வெளுப்பாகவோ அல்லது மஞ்சளாகவோ இருக்கும். அதன் உதடுகளில் அகன்ற கறுப்பு நிறக் கோடுகள் காணப்படும். ( படம் 1 ) தொண்டை பிரகாசமான மஞ்சள் நிறமுடையது. சில சாரைப் பாம்புகளின் வாலில் கறுப்புக் கட்டுகள் இருக்கலாம். இவை சுமார் பத்தடி நீளம் வரை வளரும். இவை தவளை, தேரை, எலி போன்ற பிராணிகளைத் தேடித் தின்னும். இப்பாம்பைச் சாதாரணமாகப் பகலில் காணலாம். இவை கடிக்கும்போது உரத்த சத்தத்துடன் சீறும். நல்ல பாம்பு அல்லது நாகராஜனைப் போல உடலின் முன் பாகத்தை உயர எழுப்பி எதிரியை முகத்தில் தாக்கும். பர்மா தேசத்திலும் நமது நாட்டிலுமுள்ள சில மலை ஜாதியினரும் சாரைப் பாம்பைச் சாப்பிடுகிறார்கள்.

பறக்கும் பாம்புகள் 

நமது நாட்டில் காடுகள் அடர்ந்த சில இடங்களில் ஒருவகை அழகான பாம்பு வசித்து வருகிறது. சுமார் மூன்று அல்லது நான்கு அடி நீளம் வரை வளரும். இந்தப் பாம்புகள் ஒரு மரத்தின் கிளையிலிருந்து தாவிக் காற்றில் மிதந்து சென்று, மற்றொரு மரத்தின் கிளைக்கோ அல்லது தரைக்கோ வந்து சேரும். சிறுவர்கள் காகிதத்தில் "ஏரோப்ளேன்" செய்து காற்றில் மிதக்க விடுவதைப் பார்த்திருப்பீர்கள். அதுபோல இந்தப் பாம்பும் காற்றில் மிதந்து பறக்கும். ஆனால் இந்தப் பாம்பிற்கு இறக்கைகள் கிடையாது. இது விஷமற்றது. 

கண்குத்திப் பாம்புக்குப் "பச்சோலைப் பாம்பு", பச்சைப் பாம்பு" என்ற வேறு பெயர்கள் உள்ளன. இது இளம் பச்சை நிறமாக இருக்கும். சுமார் 6 அடி நீளம் வரை வளரும். விலாவின் இரண்டு பக்கங்களிலும், பக்கத்திற்கு ஒன்றாகக் கழுத்திலிருந்து வால்வரை வெள்ளை அல்லது மஞ்சள் நிறமான கோடு காணப்படும். இதன் முகம் சற்று நீள வாட்டமாகவும், கூர்மையாகவும் இருக்கும். இவை தழை அடர்ந்த மரங்களிலேயே வசிக்கின்றன. இந்தப் பாம்பின் நிறமும், தழைகளின் நிறமும் ஒரே மாதிரியாக இருப்பதால் இவை சுலபமாகக் கண்ணுக்குத் தெரிவதில்லை. கடிப்பதற்கு முன்பு இது வாயைப் பிளந்து பயமுறுத்தும். இதன் எச்சில் சற்று விஷமானதால் பல்லி, ஓணான் போன்ற சிறு மிருகங்கள் இதன் விஷத்தினால் இறந்து போகின்றன. இது மனிதர்களைக் கடித்தால் கடிவாயில் வீக்கம் தோன்றும் ஆனால் உயிருக்கு ஆபத்து ஏற்படாது. இப்பாம்புகள் ஒரு தடவைக்குப் பத்து முதல் முப்பது குட்டிகள் வரை போடுகின்றன. 

கொம்பேறு மூர்க்கன்

இப்பாம்பு சாதாரணமாகப் பட்டுப் போன மரங்களில் தான் வசிக்கும். இதன் நிறம் ஏறக்குறைய காய்ந்து போன கிளைகளின் நிறத்தைப் போல இருக்கும். வயிரும் உதடும் மஞ்சள் நிறமானவை. இதன் முதுகில் பட்டையான கறுப்பு நிறக்கோடுகள் காணப்படும். இப்பாம்பு சிறு பறவைகள், பல்லிகள் முதலியவற்றைப் பிடித்துத் தின்கிறது. இதுவும் விஷமற்ற பாம்பு தான். இது முட்டையிட்டுக் குஞ்சு பொறிக்கும்.


விஷப் பாம்புகள்

நல்ல பாம்பு

நல்ல பாம்பு கடுமையான விஷம் கொண்ட பாம்புகளில் ஒன்று. இதன் முக்கிய அடையாளங்களில் ஒன்று அதன் படம். அப்படத்தில் உள்ள "நாமம்" நாகப் பாம்பைத் தவிர வேறெந்தப் பாம்பிற்கும் கிடையாது. "நாமமே" இல்லாத நல்ல பாம்புகளும் உள்ளன. சாதாரணமாக இது ஐந்து அல்லது ஆறடி நீளமிருக்கும். அதன் உடல் மஞ்சள் கலந்த பழுப்பு நிறமாகவோ, புளியங்கொட்டை நிறமாகவோ இருக்கும். நாகப் பாம்பு ஒரு தடவைக்குப் பத்து முதல் இருபது முட்டைகள் வரை இடும். குட்டிப் பாம்புகளும் பெரிய பாம்புகளைப் போலவே விஷமுள்ளவை. நல்ல பாம்பின் ஆயுள் பத்து அல்லது பதினைந்து வருடங்கள். நல்ல பாம்பின் விஷம் நரம்புகளைப் பாதிக்கிறது. இதன் விஷப்பைகளில் ஒரே சமயத்தில் பதினைந்து மனிதர்களக் கொல்வதற்குப் போது மான விஷம் இருக்கும். ஆப்பிரிக்கா தேசத்தில் வேறொரு வகை நல்ல பாம்பு தீண்டுவதற்குப்  பதிலாக வாயைத் திறந்து எதிரியின் கண்களில் விசையாக விஷத்தைத் துப்புகிறது. இந்த விஷத்தினால் கண்களில் தாங்க முடியாத வலி ஏற்படுவதுடன் தாற்காலிகமாக பார்வை கெடுவது முண்டு. அளவுக்கு மிஞ்சிய விஷம் கண்களில் விழுந்தால் கண்கள் குருடாகிவிடும்.

நாகராஜன்

நாகராஜன் விஷப் பாம்புகள் எல்லாவற்றிலும் மிகப்பெரியது. இது பதினெட்டு அடி நீளம் வரை வளரும். இதன் உடல் கறும் பச்சை அல்லது மஞ்சள் கலந்த நிறமாக இருக்கும். உடலில் கறுப்புக் கட்டுகள் காணப்படலாம். முகவாய்க் கட்டையும் தொண்டையும் சிகப்பாக இருக்கும். இதன் படம் நல்ல பாம்பின் படத்தைப் போல அவ்வளவு அகலமாக இருக்காது. விரோதி எதிர்ப்படும்போது இது உடலின் முன்பாகத்தைச் சுமார் மூன்று அல்லது நான்கடி உயரம் வரைத் தூக்கிக் கொண்டு ஆடாமல் அசையாமல் நிற்கும். இது கட்டுவிரியன், நாகப் பாம்பு போன்ற விஷப் பாம்புகளையும், மற்ற விஷமற்ற பாம்புகளையும் தின்கின்றது. இது விஷப் பாம்புகள் எல்லவற்றிலும் மிக மூர்க்கமானது. நல்ல பாம்பின் விஷத்தை விட இதன் விஷம் கடுமையானது. தீண்டப்பட்ட மிருகமோ அல்லது மனிதனோ ஒரு மணி நேரத்திற்குள் இறக்க நேரிடும். அதிர்ஷ்ட வசமாக இது சர்வசாதாரணமாகக் காணப்படும் பாம்பு அல்ல. நாகராஜன் அடர்ந்த காடுகளில் தான் வசிக்கும். இவை ஒரு மறைவான இடத்தில் சிறு சுள்ளிகளால் கூடுகட்டி, அதில் முட்டைகளிடும். ஆணும் பெண்ணும் மாறி மாறி முட்டைகளைப் பாதுகாக்கும்.

கண்ணாடி விரியன்

கண்ணாடி விரியன், சுருட்டை விரியன் போன்ற பாம்புகளின் தலை தட்டையாகவும் முக்கோணமாகவும் இருக்கும். அவற்றின் கழுத்து குறுகியும் உடல் பருத்தும் இருக்கும். கண்ணாடி விரியனுக்கு "ஜமக்காள விரியன்", "சங்கிலி விரியன்", "கத்திரி விரியன்" என்ற வேறு பெயர்களும் உள்ளன. மங்கலான பழுப்பு நிறமுடைய இந்தப் பாம்பு நான்கு அல்லது ஐந்தடி நீளம் வரை வளரும். இதன் முதுகில் சங்கிலி போன்ற தழும்புகள் தலையிலிருந்து வால் வரை மூன்று வரிசைகளாகக் காணப்படும். இவ்விதம் 23 முதல் 30 தழும்புகள் வரை இருக்கலாம். ஒவ்வொரு தழும்பும் மத்தியில் பழுப்பு நிறமாகவும், விளிம்பு வெள்ளையாகவோ அல்லது மஞ்சள் நிறமாகவோ இருக்கும். (படம் 6). இது வெகு மந்தமான பாம்பு. இது சீறும் சப்தம் பத்து அல்லது பதினைந்து கெஜ தூரம் வரைக் கேட்குமாம். இதன் விஷப் பற்கள் மிகப் பெரியவை. ஆகவே இப்பாம்பு கடித்தால் இதன் பற்கள் உடலில் ஆழமாகப் பதிந்து விடுகின்றன. மேலும் அதிக விஷம் உள்ளே செலுத்தப்படுகிறது. சங்கிலி விரியுன் ஒவ்வொரு தடவையும் இருபது அல்லது முப்பது குட்டிகள் போடும். இப்பாம்பு சாதாரணமாக இரவில் தான் இரை தேட வெளியே வரும். 

சுருட்டை விரியன், இதை "ஊதுச் சுருடை" என்றும் "சுருட்டைப் பாம்பு" என்றும் சொல்வார்கள். இதைப் புல் வெளிகளிலும், மணற் பாங்கான இடங்களிலும் காணலாம். ஒன்றரை அல்லது இரண்டு அடி நீளம் வரை வளரும் இப்பாம்புகள் பழுப்பு அல்லது தவிட்டு நிறம் கொண்டது. இதன் உடலில் பக்கதிற்கு ஒன்றாக நீளவாட்டமாக "வங்கி" போன்ற ஒரு வளைந்த கோடு காணப்படும். முதுகின் மத்தியில் தலையிலிருந்து வால் வரையில் வெள்ளைத் திட்டுகள் காணப்படும். இதைத் தூண்டி விட்டால், உடலை நெளித்துச் செதில்களை ஒன்றோடொன்று உராயும். அப்பொழுது வாளால் மரத்தை அறுப்பதைப் போல ஒரு சப்தம் ஏற்படும். இந்தக் குணத்தால் மாத்திரமே இந்தப் பாம்பை அடையாளம் கண்டு கொள்ளலாம். இது சுண்டெலி, சிறிய பறவைகள் முதலியவற்றைத் தின்னும். இந்தப் பாம்பு சிறியதாகையால், இது கடிக்கும்போது அதிக விஷம் உள்ளே செலுத்தப்படுவதில்லை. இதுவும் சங்கிலி விரியனைப் போலக் குட்டிபோடும். (படம் 7).

கட்டுவிரியன்

கட்டுவிரியன் சுமார் நான்கு அல்லது ஐந்தடி நீளம் வரை வளரும். இது பளபளப்பான கறுப்பு அல்லது புளியங்கொட்டை நிறமாக இருக்கும். இதன் உடலில் மஞ்சள் நிறமான கட்டுகள் காணப்படும். இந்தக் கட்டுகள் தலைப் பக்கத்தைவிட வால் பக்கத்தில் பளிச்செனத் தெரியும். இவற்றுள் முதல் கட்டு கழுத்திற்குக் கொஞ்ச தூரத்திற்குப் பின்னாலிருந்துதான் ஆரம்பிக்கும். அதன் முதுகின் நடுமத்தியிலுள்ள செதில்கள் மற்ற செதில்களை விடப் பெரியவை. (படம் 8). கட்டு விரியன்கள் இரவில் ஆணும் பெண்ணுமாக இரை தேடிச் செல்லும். இந்தப் பாம்பின் முக்கிய உணவு வேறு பாம்புகள். பாம்புகள் அகப்படாவிட்டால் எலி, தவளை முதலியவற்றைத் தின்னும். கட்டுவிரியனைத் தப்பித்தவறி மிதித்தோ, அல்லது வேறெந்த விதமாகவோ தொந்திரவு செய்தால்தான் அது மூர்க்கத்துடன் தாக்கும். இதன் விஷம் நல்ல பாம்பின் விஷத்தைவிட ஆபத்தானது. கட்டுவிரியன் முட்டையிட்டுக் குஞ்சு பொறிக்கும். 

பவழப் பாம்புகள் 

பவழப் பாம்புகள் பெரும்பாலும் அளவில் சிறியவை. இவற்றில் மிகப் பெரியது சுமார் ஐந்தடி நீளம் வரை வளரும். இவை சிகப்பு, மஞ்சள், பழுப்பு, கறுப்பு முதலிய வெவ்வேறு நிறங்களாலான கட்டுகள் கொண்டவை. ஆதலால் பவழப் பாம்புகள் வெகு அழகானவை. இவை விஷப் பாம்புகள். இவற்றின் விஷம் நல்ல பாம்பின் விஷத்தைப் போன்றது. இப்பாம்புகள் அரிதானவை. 

கடற் பாம்புகள் 

இவை பெரும்பாலும் கடலிலும், கடற்கரைகளிலும், நதிகளின் முகத் துவாரங்களிலும் வசிக்கின்றன. இவற்றின் வால் துடுப்புப் போலத் தட்டையாக இருக்கும். இதுவே கடற் பாம்புகளின் முக்கிய அடையாளம். கடற் பாம்புகள் சிறிய தலையும், மெல்லிய கழுத்தும், பருத்த உடலும் கொண்டவை. இவை சுமார் நான்கடி முதல் பத்தடி வரை வளரும். இவை கடலில் வாழும் மீன்களைத் தின்கின்றன. வெறெந்த நாட்டைக் காட்டிலும் நமது நாட்டுக் கடற்கரையில்தான் கடற் பாம்புகள் மிக அதிகம். இவை எதிர்பாராமல் திடீரென்று தாக்குவதில்லை. ஆனால் இவற்றின் விஷம் நல்ல பாம்பின் விஷத்தைவிட ஆபத்தானது என்று சொல்லப்படுகிறது. 

பாம்புக் கடியிலிருந்து தப்புவதற்குச் சில எச்சரிக்கைகள்

கல் குவியல்கள், மரக் கிடங்குகள் அல்லது விறகுக் கிடங்குகளில் பாம்புகள் ஒளிந்திருக்கலாம். ஆகவே இவ்விடங்களில் வேலை செய்யும் பொழுதும், கற்கள் மரங்கள் அல்லது விறகுகளை அகற்றும் போதும் வெகு ஜாக்கிரதையாக இருக்க வேண்டும்.  மரங்களிலுள்ள பொந்துகளிலும் மரக் கிளைகளிலும் பாம்புகள் பதுங்கி இருக்கலாம். மரங்களில் ஏறும்பொழுது, மரத்தில் பொந்துகள் காணப்பட்டால் அவற்றில் பாம்பு இருக்கிறதா என்று கவனிக்க வேண்டும். கிளைகளில் ஏறும்பொழுது அவ்வப்போது கிளைகளை ஆட்டிவிடுவது நல்லது. எலி வளை, நண்டு வளை, குருவிக் கூடுகள், முயல் வளைகள் முதலியவற்றில் பாம்புகள் பதுங்கி இருக்கலாம். அவசரப்பட்டு அவைகளில் கையை விடக்கூடாது. 

இரவில் வெளியே செல்லும்போது செருப்பு அணிந்து கொள்வதுடன் கையில் ஒரு விளக்கும் கழியும் எடுத்துச் செல்ல வேண்டும். வயதானவர்களப் போலக் கழியைத் தரையில் ஊன்றி நடந்து செல்லும்போது செருப்பினாலும், கழியினாலும் தரையில் ஏற்படும் அதிர்ச்சிகளை அறிந்து கொண்டு பாம்புகள் பாதையிலிருந்து விலகிப்போகும். வேஷ்டியை மடித்துக் கட்டிக் கொள்ளாமல் கணுக்கால் வரையில் தொங்க விட்டுக் கொள்ள வேண்டும். இதனால் தற்செயலாக பாம்பு கடித்தாலும் அதன் பற்கள் நமது உடலில் படாமல் வேஷ்டியில் அகப்பட்டுக் கொள்ளலாம். விஷப் பாம்புகளைக் கொன்ற உடன் அவற்றைக் கையில் எடுக்கக் கூடாது. குற்றுயிராக இருக்கும்போதும் பாம்புகள் கடிப்பதுண்டு. கொன்ற பிறகு விஷப் பாம்புகளை எரித்து விடுவது நல்லது. 

---



