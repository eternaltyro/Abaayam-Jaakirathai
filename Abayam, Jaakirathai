நமது நாட்டில் ஒவ்வொரு வருடமும் சுமார் 20,000 பேர் பாம்புக்கடியால் இறந்து போகிறார்கள். ஏனென்றால் விஷப் பாம்புகள் நிறைந்த நாடுகளில் நமது நாடும் ஒன்று. அதுமாத்திரமல்ல, அறியாமை, அசட்டுத்தைரியம், அஜாக்கிரதை இம்மூன்றும் வருடந்தோறும் இவ்வளவு பேர்கள் இறப்பதற்கு மற்ற முக்கிய காரணங்களாகும். முன் எச்சரிக்கையாக இருந்தால் பாம்பு கடிக்காமல் தப்பித்துக் கொள்ளலாம். உடனே புதல் உதவியும், சிகிச்சையும் செய்தால், எதிர்பாராமல் பாம்பு கடித்தாலும் உயிர் தப்பிப் பிழைக்கலாம். 

" அபாயம் ! ஜாக்கிரதை !" என்ற இந்த சிறு புத்தகத்தில் பாம்புகளின் வரலாறு, விஷப்பாம்புகளின் விஷங்களின் குணங்கள், பாம்பு கடித்தால் செய்ய வேண்டிய முதலுதவி, விஷப்பாம்புகள் எவை, விஷமற்ற பாம்புகள் எவை என்று அறிந்து கொள்வதற்குச் சில முக்கிய அடையாளங்கள், பாம்புக்கடியிலிருந்து தப்புவதற்கு சில முன்னெச்சரிக்கைகள் முதலியன விவரிக்க்கப்பட்டுள்ளன.

பாம்புகளில் சுமார் 2,000 வகைகளுக்கு மேல் உள்ளன. இவற்றில் விஶாப்பாம்புகள் எட்டில் ஒரு பங்குதான். மனிதனைப் பொருத்தவரையில் எந்த விஷப்பாம்புகளில் பன்னிரண்டில் ஒரு பங்குதான் அபாயமானவை. நமது நாட்டில் ஏறக்குறைய 300  விதமான பாம்புகள் உள்ளன. அவற்றில் சுமார் 50 வகைகள் விஷப் பாம்புகள். மீதி எல்லாம் விஷமற்றவை. இவ்விஷப் பாம்புகளில் மிக முக்கியமானவை : நல்ல பாம்பு, நாகராஜன், வ்ரியன் பாம்புகள், பவழப் பாம்புகள், கட்டுவிரியன்களே.

வாழ்க்கை வரலாறு

பிறப்பு 

பாம்புகளில் பெரும்பாலானவை முட்டையிட்டுக் குஞ்சு பொரிக்கின்றன. இனத்திற்க்குத் தகுந்தவாறு இவை சாதாரணமாக 2 முதல் 100 முட்டைகள், வரை இடுகின்றன. பாம்பின் முட்டைகளைப் போல் அல்லாமல் சற்று நீளவாட்டமாக இருக்கும். விரியன் பாம்பு, பச்சோலைப் பாம்பு போன்றவை முட்டை யிடுவதில்லை. ஆனால் குட்டி போடுகின்றன. இந்தப் பாம்புகள் ஒவ்வொரு தடவையும் சுமார் 30 முதல் 40  குட்டிகள் வரை ஈனும். பாம்புக்குட்டி பிறந்த உடனேயே இரையைத் தேடி அலைந்து திரியும். பொதுவாகக் குட்டிகள் கொஞ்ச நாட்கள் வரை புழு பூச்சிகளைத் தின்று வாழும். சில வாரங்கள் வரைக் குட்டிகள் தாயுடன் கூடி வாழும்.

வளர்ச்சி

பாம்பு வளரும்போது அதற்குத் தகுந்தவாறு அதன் தோலும் வளர்வதில்லை. வளரும் குழந்தைகளுக்கு நாம் அவ்வப்போது புதிய சட்டைகளை தைத்துப் பழைய சட்டைகளை எறிந்து விடுகிறோம். அதுபோலவே பாம்புகளும் புதிய தோல் வளர்ந்ததும் பழைய தோலைக் களைந்து விடுகின்றன. இதையே நாம் "சட்டை உரித்தல்" என்று சொல்கிறோம். நமது நாட்டைப் போன்ற உஷ்ணப் பிரதேசங்களில் குட்டிப் பாம்புகள் வெகு சேக்கிரம் வளர்கின்றன. ஒரு வருடக் கடைசியில் அதன் நீளம் இரட்டிப்பாகிறது. இரண்டு வயதானதும் அதே பாம்பின் நீளம் மூன்று மடங்காகி விடும்.

அளவும் எடையும்.

பாம்புகளில் மிகச் சிறியது சுமார் இரண்டு அங்குல நீளமும், சில குண்டு மணிகள் எடையும் இருக்கும். பாம்புகளில் மிகப் பெரியவை 33 அடி நீளமும், சுமார் 10 அல்லது 12 மணங்கு எடையும் கொண்டவை.

உடலின் பாகங்கள்

பாம்பின் உடம்பில், தலை, கழுத்து, உடல், வால் என்று நான்கு பிரிவுகள் உள்ளன. உடலின் மேல் பாகத்திற்கு " முதுகு " என்றும், அடிப்பாகத்திற்கு " வயிறு " என்றும் பெயர். அதன் உடம்பில் ஆசனத்திற்கு  பின்னால் உள்ள பகுதிக்கு வால் என்று பெயர். மீனின் உடலில் உள்ளது போல பாம்பின் உடல் முழுவதிலும் செதில்கள் உள்ளன. இவை உடலின் வெவ்வேறு பாகங்களில் வெவ்வேறு அளவும் உருவமும் கொண்டவை.மேலும் இவை உடலின் பல பாகங்களில் வெவ்வேறு விதங்களாக அமைக்கப் பட்டிருக்கின்றன. (படம் 1). ஒரு பாம்பு விஷப்பாம்பா இல்லையா என்பதை இந்தச் செதில்கள் அமைந்திருக்கும் விதத்திலிருந்து ஒருவாறு தெரிந்து கொள்ளலாம். 

[[pic]]

வேகம்

பாப்புகளுக்குக் கால்களே கிடையாது. இருந்தாலும் இவை தமது முதுகெலும்புகளுடன் பொருத்தப்பட்டிருக்கும் விலா எலும்புகளின் உதவியால் ஊர்ந்து செல்கின்றன. மெதுவாகச் செல்லும்போது இவை மணிக்குக் கால் மைல் தூரமும், வேகமாக ஊர்ந்து செல்லும்போது மணிக்குச் சுமார் மூன்று அல்லது மூன்றரை மைல் தூரமும் செல்லக்கூடும் என்று கணக்கிடப் பட்டிருக்கிறது.

நாக்கு

பாம்புகளுக்கு நமக்கு உள்ளவை போன்ற காதுகள் கிடையாது. அவற்றின் நாக்கு "கிட்டிப்புள்" போன்ற உருவம் கொண்டது. இது கறுப்பு நிறமாகவோ அல்லது சிகப்பு நிறமாகவோ இருக்கும். பாம்பின் நாக்கு விஷமற்றது. இது காற்றில் ஏற்படும் இலேசான அதிர்ச்சிகளை அறிந்து கொள்வதற்கும், வாசனைகளை நுகரவும் உபயோகப்படுகிறது. அதனால்தான் பாம்புகள் அடிக்கடித் தமது நாக்கை வெளியே நீட்டுகின்றன. 

பற்கள்

சில பாம்புகளுக்குப் பற்களே கிடையாது. மற்றவைகளுக்கு கீழ்த்தாடையில் மாத்திரமோ அல்லது இரண்டு தாடைகளிலுமோ பற்கள் இருக்கும். விஷப் பாம்புகளின் மேல் தாடையிலுள்ள விஷப்பற்கள் மற்றவைகளை விடச் சற்றுப் பெரியவைகளாக இருக்கும்.  விரியன் பாம்பின் விஷப்பற்கள் குழாய்கள் போன்று கூடானவை. நல்ல பாம்பின் விஷப்பற்களில் வாய்க்கால் போன்ற ஒரு பள்ளம் காணப்படும். இந்த விஷப்பற்க்கள் விஷப்பைகளுடன் இணைக்கப் பட்டிருப்பதால் குழாய்களின் வழியாக விஷம் எதிரியின் உடலுக்குள் செலுத்தப்படுகிறது. சிலர் நம்பி வருவது போல எந்த பாம்பிற்கும் வாலில் விஷம் கிடையாது. 

உணவு 

பாம்புகள், சிறு பூச்சிகள், புழு, மீன், தவளை, தேரை, பல்லி, ஓணான், பறவைகள், இவைகளின் முட்டைகள், எலி, சுண்டெலி, போன்ற குட்டி போட்டுப் பால் கொடுக்கும் மிருகங்களில் பலவற்றையும் உண்கின்றன. நாகராஜனும் இன்னும் வேறு சில பாம்புகளும், விஷப் பாம்புகள் உள்பட மற்றப் பாம்புகளையே உண்டு ஜீவிக்கின்றன. பாம்புகளின் ஜீரணச் சக்தி மிகச் சிறந்தது.. தின்ற இரையின் கொம்புகள், குளம்புகள், உரோமங்களைத் தவிர அற்ற எல்லாப் பாகங்களையும் ஜீரணம் செய்து கொள்கின்றன. 

ஆயுள்

பாம்புகள் குறைந்த பட்சம் சில மாதங்களும் அதிக பட்சம் 30 வருடங்கள் வரையும் வாழ்கின்றன. 

பாம்புகளின் விரோதிகள்

மற்ற விஷப் பாம்புகள், சில பறவைகள், கீரிப்பிள்ளை, பன்றி முதலியன பாம்புகளின் முக்கிய விரோதிகள்.

உபயோகங்கள் 

பாம்புகளால் நமக்கு நேரிடையாகவும் மறைமுகமாகவும் பல நன்மைகள் ஏற்படுகின்றன. எலி, சுண்டெலி, அணில் முதலிய பிராணிகளைத் தின்பதால் அவற்றால் ஏற்படும் தொல்லைகள் குறைகின்றன. கட்டு விரியன், நாகராஜன் போன்ற பாம்புகள் வேறு விஷப் பாம்புகளை தின்கின்றன. நமது நாட்டிலும் பர்மா, சீனா, ஆப்பிரிக்கா போன்ற வேரு சில நாடுகளிலும் பாம்புகளை சாப்பிடுகிறார்கள். நாகரீகம் முதிர்ந்ததாகக் கருதப்படும் நாடுகள் சில வற்றில் பாம்பின் மாமிசத்தைத் தின்பதற்காகப் பக்குவம் செய்து தகரடப்பிகளில் அடைத்து விற்கிறார்கள். பாம்பின் விஷம் சில தீராத நோய்களுக்கும் மருந்தாக  உபயோகிக்கப்படுகிறது. இவற்றின் தோல் பாதரட்சைகள், பில்ட்டுகள், கைப்பைகள், ஆடைகள் முதலியவற்றைச் செய்வதற்கும் உபயோகப்படுகிறது.

======

ஒரு துளி விஷம்

பாம்பின் விஷம் இயற்கையின் விபரீதங்களில் ஒன்று. எனென்றால் வாழ்க்கைக்கு மிக அவசியமான ஊட்டம் அளிக்கும் பொருள்களில் "புரதம்" ஒன்று. இது பால், பருப்பு, முட்டை போன்ற உணவுப் பொருள்களில் கிடைக்கும். மாவுப் பதார்த்தங்கள், கொழுப்புப் பதார்த்தங்கள், இன்னும் வெறு சில பொருள்களும் ஒவ்வொரு ஜீவராசியும் உயிர் வாழ்வதற்கு அவசியமாநவை. பாம்பின் விஷம் திரவ ரூபமாக உள்ள ஒரு வகைப் "புரதம்". சுலபமாகச் சொல்லப்ப போனால், இரத்தத்துடன் விஷம் கலக்கும்போது இரத்தம் முறிந்து விடுகிறது. இத்துடன் வேறு சில கோளாறுகளும் ஏற்படுவதால் மரணம் ஏற்படுகிறது.

தம்மை எதிரிகளிடமிருந்து பாதுகாத்துக் கொள்வதற்கும், இரையைச் சுலபமாகக் கொல்வதற்கும், இயற்கை சில பாம்புகளுக்கு அளித்த வரப் பிரசாதமே விஷ்ம். மேலும் இவ்விஷம், இந்தப் பாம்புகளின் வளர்ச்சிக்கும், விழுங்கிய இரையை ஜீரணம் செய்வதற்கும் உபயோகப்படுகிறது என்று சொல்லப்படுகிறது.

விஷத்தின் குணங்கள்: பாம்பின் விஷம் இளம்பாகு போன்ற ஒரு திரவம். அதற்கு வாசனையோ ருசியோ கிடையாது. அது மஞ்சள் நிறமாகவோ, அல்லது திற மில்லாமலோ இருக்கும். உடனே உலர்த்தப் படாவிட்டால் இந்த விஷம் வெகு சீக்கிரத்தில் கெட்டுப் போகும். ஆனால் நன்றாக உலர்ந்து போன விஷம் பல வருடங்கள் வரைக் கெட்டுப் போகாமல் இருக்கும். அப்பொழுது எத்தனை வருடங்கள் ஆன போதிலும் அதன் வேகம் குறைவதில்லை. நன்றாக உலர்த்தப்பட்ட ஒரு பாம்பின் விஷம் 40 வருடங்களுக்குப் பிறகு பரிசோதிக்கப்பட்டது. அதன் விஷத்தன்மை கொஞ்சம் கூடக் குறையவில்லை என்று கண்டு பிடிக்கபட்டது. குளிர்ச்சியினால் பாம்பின்  விஷம் பாதிக்கப்படுவதில்லை. ஆனால் அதைச் சூடாக்கினால் கெட்டுப்போகும்.

இனம், வயது முதலியனவற்றைப் பொறுத்துப் பாம்புகளின் விஷப்பைகளில் சுமார் சில துளிகள் முதல் அறுபது அல்லது எழுபது துளிகள் வரை விஷம் இருக்கலாம் என்று சொல்லப்படுகிறது. பாம்பின் விஷத்தினால் ஏற்படும் கெடுதிகள் உள்ளே செலுத்தப்பட்ட விஷத்தின் அளவு, கடுமை முதலியவற்றைப் பொறுத்தன.

நல்ல பாம்பு கடித்தால் குறைந்த பட்சம் கால் மணி நேரத்திலும், அதிக பட்சம் இரண்டு அல்லது மூன்று மணி நேரத்திற்குள்ளும் விஷத்தின் சேஷ்டைகள் தெளிவாகத் தெரியும். கடிவாயில் எரிச்சல் தோன்றுவதுடன், வீக்கமும் ஏற்படும். பற்களால் ஏற்பட்ட காயங்களிலிருந்து இரத்தம் போன்ற ஒரு திரவம் கசியும். தீண்டப் பட்டவர்களுக்குச் சோர்வும், தடுமாற்றமும் ஏற்படும். சிறிது நேரத்திற்கெல்லாம் தூக்கம் வருவது போல இருக்கும். பேசவோ அல்லது விழுங்கவோ முடியாது. விஷத்தின் வேகம் அதிகமாக அதிகமாக வாயில் இழுப்புத் தோன்றி வாய் கோணிப் போகும். தன் அறிவில்லாமல் வாயிலிருந்து எச்சில் ஒழுகும். சில சமயம் வாந்தியோ அல்லது இழுப்போ ஏற்படுவதுண்டு. பிறகு மூச்சு விடுவதற்கே கஷ்டமாக இருப்பதால் பெருமூச்சு ஏற்படும். சாதாரணமாக நல்ல பாம்பு தீண்டினால் ஐந்து முதல் பன்னிரண்டூ மணி நேரத்தில் மரணம் ஏற்படும்.  சில சமயம் இரண்டு நாட்களுக்குப் பிறகும் மரணம் ஏற்படுவதுண்டு. நல்ல பாம்பின் விஷம் இருதயம், காற்றுப்பை போன்ற உறுப்புகளுக்குச் செல்லும் நரம்புகளைப் பாதிப்பதால் வெகு சீக்கிரம் சுவாசம் நின்று போகிறது.










